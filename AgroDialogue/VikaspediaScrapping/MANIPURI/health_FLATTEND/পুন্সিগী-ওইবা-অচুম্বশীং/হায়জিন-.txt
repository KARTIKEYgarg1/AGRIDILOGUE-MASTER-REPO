হায়জিন 

শাফদবা ঈশীং, ফত্তবা সেনিটেসন অমসুং হায়জিন ৱাৎপনা মরম ওইদুনা থোকহনবা ফত্তবা অমাংবশীং অসিনা অতোপ্পা চহিগী কাংলুপ্তা লৈবশীংদগী চহি নৌরিবা অঙাংশীংদনা হেন্না খুদোংথীনিঙাই ওই।

সাপোন্না খুৎ-শা হামদোকপগী ইচম চম্বা হৈনবী অসিনা দাইরিয়াগী থৌদোক অসিগী শরুক তংখায়মুক্তি হন্থহল্লি হায়না পানরি। মসিনা মিৎকী ইনফেক্সনশীং, মরুওইনা ত্রাকোমা অসি য়াউনা ন্যুমোনিয়াগুম্বা রেস্পিরেটরি ইনফেক্সনশীং অমসুং অতৈ লায়নাশীং অসিগী খুদোংথীবসু য়াম্না হন্থহল্লি।

মমা মপা অমসুং শেন্নরিবা মীওইশীংনা মখোয়গী মখুৎ-মশা অদু সাপোন অমসুং ঈশীংনা মখাগী থবকশীংসিগী মতুংদা হামদোক্কদবনি: (1) মখোং হাম্লুরবা অপিকপা নত্ত্রগা নৌরিবা অঙাং চামথোক্লুরবা মতুংদা, (2) অঙাং অদুবু তোইলেট নত্ত্রগা লেত্রিন চংলুবদা মতেং পাংলুরবা মতুংদা, (3) মখোয় মশামক লেত্রিন নত্ত্রগা তোইলেট চংলুরবা মতুংদা, (4) চিঞ্জাক শোকত্রিঙৈ অমসুং নৌরিবা অঙাংশীং পীজ-পীথক তৌদ্রিঙৈদা, অমসুং, অমসুং (5) অমাংবা শেংদোক্লুরবা মতুংদা।

মমা মপা অমসুং শেন্নরিবা মীওইশীংনা অঙাংশিংবু লেত্রিন নত্ত্রগা তোইলেট শিজিন্নরুরবা মতুংদা অমসুং চাদ্রিঙৈ মমাংদা মখোয়গী মখুৎ-মশাশীং অদু সাপোন্না হামদোকপগী হৈনবী লৈহনবদা মতেং পাংগদবনি। সাপোন ফংদবা মফমদা উৎ অমসুং ঈশীংনা খুৎ হামদোকপীগদবনি। শা-ষন অমসুং মীগী অমাংবশীং অসি য়ুম, লম্বী, ঈশীংগী সোর্সশীং অমসুং অঙাংশীংগী শান্নফমদগী লাপ্না হুন্দোক্কদবনি।

অফবা হায়জিন লৈহনবা, মরুওইনা খুৎ-শা সাপোন্না হামদোকপগা লোয়ননা লেত্রিন অমসুং তোইলেটশীং শিজিন্নবসি পব্লিক হেলথ তুলশীংগী মরুওইবা মচাকশীংনি। মখোয়না অঙাং অমসুং ইমুং মনুংশীং শেল চংদনা ঙাকথোকই অমসুং অফবা অঙাংশীংদা হকশেল অমসুং ন্যুত্রিসনগী হক খংহনবদা মতেং পাংই।

কম্যুনিটিদা লৈরিবা মীওই খুদিংমক্না তোইলেট নত্ত্রগা লেত্রিন শেম্নবা অমসুং শিজিন্ননবা, অফবা হায়জিন থম্নবা, ঈশীংগী সোর্সশীং ঙাক্নবা, অমসুং কান্নদবা ঈশীং অমসুং অমাংবশীং মওং চুম্না লোইশিন্নবা পুন্না থবক তৌমিন্নবা মথৌ তাই।

মরুওইবা ৱাফমশীং :


 অঙাং অমসুং চহি নৌরিবা অঙাংশীংগী য়াউনা অমাংবা পুম্নমক শাফবা মওংদা লোইশিনগদবনি। ইমুং মনুংগী মীওই পুম্নমক্না তোইলেট, লেত্রিন নত্ত্রগা পোতি (অপিকপা অঙাংগী) শীজিন্নহনবনা অমাংবশীং মাংহনবগী খ্বাইদগী ফবা লম্বীনি। তোইলেট লৈতবা মফমশীংদদি অমাংবশীং অসি ফুমজিনগদবনি।
অঙাংশীং য়াউনা ইমুং মনুংগী মীওই পুম্নমক্না মখোয়গী মখুৎ-মশাশীং অদু অমাংবা শম্নরুরবা মতুং, চিঞ্জাক শেম্বা নত্ত্রগা শোকত্রিঙৈ মমাং, অমসুং অঙাংশীংদা পীজ-পীথক তৌদ্রিঙৈগী মমাংদা সাপোন অমসুং ঈশীংনা শেংনা হামদোক্কদবনি। সাপোন ফংদবা মফমদা, উৎ অমসুং ঈশীংগুম্বা, মহুৎ শিনবা য়াবা শীজিন্নবা য়াই।
নুমিৎ খুদিংগী সাপোন অমসুং ঈশীংনা খুৎ হামদোকপনা মিৎকী ইনফেক্সনশীং থীংবদা মতেং পাংই। পৃথীবীগী মফম খরদদি, মিৎকী ইনফেক্সনশীং অসিনা, মিৎপু তাংহনবা ঙম্বা, ত্রাকোমা থোকহনবা য়াউই।
মীয়াম্না থক্নরিবা অমসুং শিজিন্নরিবা ঈশীং অসি শাফবা সোর্স অমদগী ফংবা ওইগদবনি অমসুং শেংদোক্কদবনি। ঈশীং শোক্নবা অমসুং থম্নবা পাত্রশীং অসিগী মনুং-মপান অনিমক শেংহনগদবনি অমসুং ঈশীং শেংনা থম্নবা মখুম কুপকদবনি। মথৌ তারবদি, শৌহনবা, ফিল্টর তৌবা, ক্লোরিন হাপচিনবা নত্ত্রগা নুংশানা মহিক হাত্তোকপনচিংবা য়ুমদা পাংথোকপা য়াবা থৌওংশীং অসি শিজিন্নদুনা ঈশিংদু শেংদোক্কদবনি।
অতেকপা নত্ত্রা লেমহৌবা অথোংবা চিঞ্জাকশীং অসি খুদোংথীনিঙাই ওই। অতেকপা চিঞ্জাক অসি চামথোক্কদবনি নত্ত্রগা থোংগদবনি। থোংলবা চিঞ্জাকশীং থীন্থদনা চাগদবনি নত্ত্রগা চাদ্রিঙৈদা অমুক হন্না মপুংফানা শাহনগদবনি।
 চিঞ্জাক, কোল-লিক অমসুং শেম-শানবা মফমশীং তরু-তনান্না অমসুং শা-ঙাদগী লাপথোক্না থমগদবনি। চিঞ্জাক অসি মখুম কুপ্পা পাত্রশীংদা থমজিনগদবনি।
 ইমুং মনুংগী অরেম-অপা পুম্নমক মফম চানা মাংহনবনা অকোয়রোন অসি লু-নান্না অমসুং হকশেল ফনা থম্বদা মতেং পাংই। মসিনা অনাবা থিংবদা মতেং পাংই।
থাগী খোংকাপ লাকপা মতমদদি হায়জিন হায়বসি য়াম্না মরুওই। তরু-তনানবা অমসুং অকংবা হায়জিনগী প্রদক্টশীং অসি নুপীমচা অমসুং নুপীশীংদা ফংহনগদবনি। মখোয়না মশাবু শেংদোকচবা অমসুং মখোয়গী ফি-রোলশীং শুদোকচবা অমসুং কংহনবা ঙমজনবা তরু-তনানবা অরোনবা মফম অমা পীবিগদবনি। সেনিটরি নেপকিনশীং অসি অতৈ অরেম-অপাশীংগা পুন্না চেক্সিন্না লোইশিনবা নত্ত্রগা মৈ থাদোকপা মথৌ তাই।

সপোর্ট তৌরিবা ইনফোর্মেসন

অঙাং অমসুং চহি নৌরিবা অঙাংশীংগী য়াউনা অমাংবা পুম্নমক শাফবা মওংদা লোইশিনগদবনি। ইমুং মনুংগী মীওই পুম্নমক্না তোইলেট, লেত্রিন নত্ত্রগা পোতি (অপিকপা অঙাংগী) শীজিন্নহনবনা অমাংবশীং মাংহনবগী খ্বাইদগী ফবা লম্বীনি। তোইলেট লৈতবা মফমশীংদদি অমাংবশীং অসি ফুমজিনগদবনি।


মরুওইনা দাইরিয়াগুম্বা অনাবা কয়াদি মীওইবগী অমাংবদা ফংলিবা মহিকশিঙদগী লাকপনি। করিগুম্বা মহিকশিং অদুনা ঈশীংদা নত্ত্রগা চিঞ্জাক্তা, খুৎ-শাদা, কোল-লিক নত্ত্রগা চিঞ্জাক শেম্ফম নত্ত্রগা পীজফমদা চংখ্রবদি মখোয়দু য়োৎশিনখিবা অমসুং নাহল্লকপা য়াই। মীগী অমসুং শা-ষনগী অমাংবা পুম্নমক শাফবা মওংদা লোইশিনবা হায়বসি মীনা নত্ত্রগা হয়িংনা মহিকশীং শন্দোকপা থীংনবগী খ্বাইদগী মরূওইবা পাম্বৈ অমনি। মীওইবগী অমাংবশীং অসি লেত্রিন নত্ত্রগা তোইলেত্তা থাদখিবা নত্ত্রগা ফুমজিনখিবা মথৌ তাই।
পিক্লিবা অমসুং চহি য়ামদ্রিবা অঙাংশীংগী য়াউনা অমাংবা পুম্নমক্তা মহিক চেল্লি অমসুং খুদোংথীনিঙাই ওই। করিগুম্বা অঙাংশিংনা তোইলেট নত্ত্রগা লেত্রিন শিজিন্নদনা খোং হাম্লবদি, মখোয়গি অমাংবশীংদু খুদক্তা শেংদোক্কদবনি অমসুং তোইলেট নত্ত্রগা লেত্রিন্দা থাদগদবনি নত্ত্রগা ফুমজিনগদবনি। মমা মপা নত্ত্রগা অতৈ শেন্নরিবা মীওইশীং অমসুং অঙাংশীংগী খুৎ-শা অদু সাপোন অমসুং ঈশিংনা নত্ত্রগা উৎ অমসুং ঈশীংগুম্বা মহুৎ শিনবা য়াবা অমনা হামদোক্কদবনি।
করিগুম্বা তোইলেট নত্ত্রগা লেত্রিন শিজিন্নবগী ওইথোকপা লৈত্রবদি, মীওই খুদিংমক্না য়ুম, লম্বী, ঈশীংগী শোকফম অমসুং অঙাংশীংগী শান্নফমদগী লাপ্না খোং হাম্বীগদবনি। অমাংবশীং অদু খুদক্তা ফুমজিনগদবনি। শা-ষনগী অমাংবশীংসু য়ুম, লম্বী অমসুং অঙাংশীংগী শান্নফমদগী লাপ্না হুন্দোকখিবা মথৌ তাই।
লেত্রিন অমসুং তোইলেটশীং অসি তোয়না শেংবা মথৌ তাই। লেত্রিনশীং অসি মখুম কুপ্তুনা থমগদবনি অমসুং তোইলেটশীং অসি ফ্লস তৌথোক্কদবনি। তরু-তনানবা লেত্রিনদা হয়িং য়াম্না ইন্দে। মীশীংনা তরু-তনানবা লেত্রিনশীং শীজিন্নগদবনি। 

অঙাংশীং য়াউনা ইমুং মনুংগী মীওই পুম্নমক্না মখোয়গী মখুৎ-মশাশীং অদু অমাংবা শম্নরুরবা মতুং, চিঞ্জাক শেম্বা নত্ত্রগা শোকত্রিঙৈ মমাং, অমসুং অঙাংশীংদা পীজ-পীথক তৌদ্রিঙৈগী মমাংদা সাপোন অমসুং ঈশীংনা শেংনা হামদোক্কদবনি। সাপোন ফংদবা মফমদা, উৎ অমসুং ঈশীংগুম্বা, মহুৎ শিনবা য়াবা শীজিন্নবা য়াই।

খুৎ-শা অসি সাপোন অমসুং ঈশীংনা হামদোকপনা মহিকশীং চেলহন্দে। খুৎসি ঈশীংনা হামদোকপখক্তনা মতিক চাদে, খুৎ অনিমক শাপোন অমসুং ঈশীংনা নোইগদবনি অদুগা ঈশীংনা অমুক হামদোক্কদবনি। মসিনা চানবা চিঞ্জাক্তা অমসুং চিন্দা মহিক অমসুং অমোৎপশীং চংবদগী থীংবা ঙম্মী। খুৎ হামদোকপনসু তিনশীংনা ইনফেক্সন থোকহনবদগী থীংবা ঙম্মী। সাপোন অমসুং ঈশীং অসি লেত্রিন নত্ত্রগা তোইলেট মনাক নক্না খুদোংচাগদবা মওংদা থমগদবনি। সাপোন ফংদ্রবদি, উৎ অমসুং ঈশীং শিজিন্নবা য়াই।


 খুৎ-শা অসি মরুওইনা খোং হাম্লবা মতুং অমসুং খোং হাম্লুবদা ঙাইরিবা অঙাংগী মথুন চামথোকপীরবা মতুংদা হামদোকপা মথৌ তাই। শা-ষন অমসুং অতেকপা চিঞ্জাকশীং পায়রুরবা মতুংদা খুৎ হামদোকপা য়াম্না মরুওই।
 খুৎ-শা অসি চিঞ্জাকশীং শেমদ্রিঙৈ মমাং, চারিঙৈ নত্ত্রগা পিজনবা থৌরাং তৌরিঙৈ অমসুং অঙাংশীং পীজদ্রিঙৈ মমাংদা মতম চুপ্পদা হামদোক্কদবনি। অঙাংশীংবু অনাবশীংদগী ঙাকথোকপদা মতেং পাংনবগীদমক খোং হাম্লুরবা মতুং অমসুং চাদ্রিঙৈ মমাংদা মখুৎ অনিমক সাপোন্না নোইদুনা হাম্বা তম্বীগদবনি।

অঙাংশীংদি মখোয়গী মখুৎ অদু মচিন্দা তোইনা উমগল্লি মরমদুনা মখোয়গী মখুৎ অদু, মরুওইনা মখোয়না অমোৎপা মফমদা নত্ত্রগা শা-ষনগা শান্নরবা মতুংদা, হামদোকপা মথৌ তাই। অঙাংগী মশাশীং চাং নাইনা ইরুজথোকপীবা হায়বসি উনশাগী ইনফেক্সনশীং থীংবদা মরূওই।

অঙাংশীংদা তিন-কাংনা ইনফেক্সন লায়না থোকহল্লি অমসুং মদুনা হকচাংদগী ন্যুত্রিএন্টশীং লৌথোকই। তিন-কাং অমসুং মখোয়গী মরুমশীং অদু মীওইবা অমসুং শা-ষগী অমাংবশীং অমসুং ময়ুংদা, লৈমায় অমসুং লৈবাক্তা অমসুং ফজনা থোংদবা শাদা ফংই।


 অঙাংশীংনা লেত্রিন, তোইলেট নত্ত্রগা খোং হাম্ফমগী শরুকশীংদা শান্নহল্লোইদবনি। তিনশীংনা খোংগী উনশা ফাউদুনা হকচাংদা চংলকপা থীংনবা লেত্রিন ময়াদা খোংঙুপ নত্ত্রগা সেন্দলশীং তোংগদবনি।
তিন-কাংশীং কমন ওইবা মফমদা লৈরিবা অঙাংশিংবু রেকমেন্দ তৌরবা দিৱার্মিংগী হিদাক-লাংথকশীংগা লোয়ননা চহি অমদা অনিদগী অহুম্লক লায়েংথোক্কদবনি।

য়েন-ঙানু নত্ত্রগা য়েন-ঙানুগী পোত্থোকশীং পায়রুরবা মতুং, য়েরুম অমসুং অহিংবা শদুমশীং শোক্লুরবা মতুং অমসুং য়েন-ঙানু অদু থম্লিবা মফম অদু শেংদোক্লুরবা মতুংদা খুৎ-শা হামদোকপনা মহিকশীং অমসুং এভিয়ান ইনফ্লুএঞ্জা (বার্দ ফ্লু) শন্দোকপা থীংবদা মতেং পাংই।

নুমিৎ খুদিংগী সাপোন অমসুং ঈশীংনা খুৎ হামদোকপনা মিৎকী ইনফেক্সনশীং থীংবদা মতেং পাংই। পৃথীবীগী মফম খরদদি, মিৎকী ইনফেক্সনশীং অসিনা, মিৎপু তাংহনবা ঙম্বা, ত্রাকোমা থোকহনবা য়াউই।


হয়িংশীংনা মহিক পুই। মোৎলবদি হয়িং চেল্লি, অমসুং মী অমদগী অমদা মহিকশীং শন্দোকই। করিগুম্বা মমিৎ অদু চাত্থৎলপা নত্ত্রগা ইনফেক্সন লৈরক্লবদি, মিৎ উরক্তবা য়াই নত্ত্রগা তাংবা য়াই। মিৎ অসি তরু তনান্না  অমসুং ফনা থমগদবনি।
করিগুম্বা মীৎ অসি ফরিবা ওইরবদি অঙৌবা শরুক অসি শেংই, মিৎশীং ইরা চেল্লি অমসুং লংই অমসুং শেংনা উবা ঙম্মী। করিগুম্বা মীৎ অসি শাথীনা কংলবা নত্ত্রগা ঙাংলবা অমসুং চাত্থৎলবা, করিগুম্বা মিৎশাং নত্ত্রগা করিগুম্বা উবা ৱাৎলবদি, অঙাং অদু য়ারিবমখৈ থুনা ত্রেন তৌরবা হেলথ ৱার্কর অমদা য়েংথোকহনগদবনি।

মীয়াম্না থক্নরিবা অমসুং শিজিন্নরিবা ঈশীং অসি শাফবা সোর্স অমদগী ফংবা ওইগদবনি অমসুং শেংদোক্কদবনি। ঈশীং শোক্নবা অমসুং থম্নবা পাত্রশীং অসিগী মনুং-মপান অনিমক শেংহনগদবনি অমসুং ঈশীং শেংনা থম্নবা মখুম কুপকদবনি। মথৌ তারবদি, শৌহনবা, ফিল্টর তৌবা, ক্লোরিন হাপচিনবা নত্ত্রগা নুংশানা মহিক হাত্তোকপনচিংবা য়ুমদা পাংথোকপা য়াবা থৌওংশীং অসি শিজিন্নদুনা ঈশিংদু শেংদোক্কদবনি।

ইমুং মনুংশীংনা শাফবা ঈশীংগী সপ্লাই অমা লৈরবা অমসুং মদু কমদৌনা শেংনা অমদি মহিক চংহন্দনা থমগদগে হায়বদু খংলবা মতমদা অনাবা খরদমক লৈগনি। করিগুম্বা ঈশীং অদু শেংদ্রবদি মদু য়ুমদা শেন চংদনা তৌবা য়াবা পাম্বৈশীংনা শেংহনগদবনি। মদু (1) ফুত্তোকপা য়াই, (2) ফিল্টর অমদা চুমথোকপা য়াই, (3) ক্লোরিন্না শেংহনবা য়াই, নত্ত্রগা (4) নুংশা নত্ত্রগা অতৈ অচম্বা থৌওংশীংনা মহিক লৈহন্দবা য়াই।

মওং চুম্না শারবা অমসুং শেম্লবা পাইপকী সিষ্টেম, পব্লিক ষ্টেন্দপাইপশীং, বোর মখুলশিং, পোন্দ সেন্দ ফিল্টরশীং, ঙাক-শেল্লবা গুহাশিং, ঈফুৎশিং অমসুং নোংগী ঈশিং লৌশীনফম অসি শাফবা ঈশীংগি সোর্সশীংগী মনুং চল্লি। শাফদবা সোর্সকী ঈশীং হায়বদি, তুরেলশীং, দামশীং, পাৎশীং, পুখ্রিশীং, কেনেলশীং, ইথৈ লৌখোংশীং, ঙাক-শেন্দবা গুহাশীং অমসুং ঈফুৎশীং অসি য়ারিমখৈ শীজিন্নরোইদবনি। করিগুম্বা মথৌ তারবদি মসি মথক্তা পনখ্রিবা য়ুমদা বেজ তৌবা ঈশীঙ শেংদোক্নবগী পাম্বৈশীং শীজিন্নদুনা শাফবা ওইহনবা য়াই। ঈশিং অসি মনুং অমসুং মপান অনিমক নানবা মখুম পানবা কোল অমদা শাফনা থম্বা য়াই।

ইমুং মনুং অমসুং কম্যুনিতিশীংনা মখোয়গী ঈশীং সপ্লাই অদু মখাদা পীরিবশিংসি পাংথোক্তুনা ঙাক শেনবা য়াই:


হাংদোকপা গুহাশীং মখুম কুপশিনবা, হেন্দপম্প অমা থম্বা অমসুং মদুগী হেক অকোয়বদু শা-ষন অমসুং মোৎশিনবদগী ঙাকথোকপা
 ঈফুৎ অমবু ঈফুৎ বোক্স অমনা ঙাকপা
অমাংবা অমসুং অমোৎ-অকাইগী ঈশীং (মরুওইনা লেত্রিন অমসুং ইমুং মনুংগী ফিসু-ফিজামদগী) অসি চাকথোংবা, থকপা নত্ত্রগা চাম্বদা শিজিন্নরিবা ঈশিঙগী সোর্স অমদগী লাপ্না মাংহনবা 
লেত্রিনশীং অসি ঈশীংগী সোর্স অমদগি য়ামদ্রবদা মিটর 15 লাপথোক্না শাবা
মতম পুম্নমক্তা, ঈশীং শোকপা অমদি থম্বদা শিজিন্নবা জেরি-কেন, বকেট, পিটচর, থৌরি অমসুং জারশীং অসি শা-ষনদগী লাপথোক্না, তরু-তনানবা মফম অমদা থমগদবনি
শা-ষন পুম্নমক থক্নবা ঈশীংগী সোর্সশীং অমসুং ইমুং মনুং লৈরিবা মফমদগী লাপ্না থমগদবনি
 ঈশীংগী সোর্স অমগী মনাক নক্না তিলহাৎ হিদাক নত্ত্রগা কেমিকেলশীং শিজিন্নবীরোইদবনি

ইমুং মনুংশীংনা মখাগীশী পাংথোক্তুনা য়ুমদা অফবা ঈশীং থম্বা য়াই:


থক্নবা ঈশীং অসি তরু-তনানবা, মখুম কুপ্পা পাত্র অমদা থম্বা
য়োক্লিবা অফবা ঈশীং অদু পাইদ্রিঙৈদা খুৎ চাং নাইনা হামদোকপা
 পাত্র অদুদগী ঈশীং অদু তরু-তনানবা কপ নত্ত্রগা মখোক পানবা পাত্র অমনা লৌথোকপা
 ঈশীংগী পাত্র অদুদা কোঞ্জিন অমা পানবা
 মীওই অমত্তবু মখোয়গী খুৎশা নত্ত্রগা খুৎ অদু পাত্র অদুগী মনুংদা লুপশিনহন্দবা অমসুং মদদগী হকথেংননা থক্তবা
ঈশীং থম্ফমদগী শা-ষন পুম্নমক লাপ্না থম্বা

করিগুম্বা থক্নবা ঈশিং অদুগী সেফটিগী মতাংদা চিংনবা লৈরবদি লোকেল ওথোরিটিশীং তান্নগদবনি।

অতোপ্পা য়ুমদা পাংথোকপা য়াবা ঈশীং শেংহন্নবগী থৌরাং 10গী মনুংদা, ঈশীং অসি অশেংবা প্লাষ্টিক বোটলশিংদা হাপ্তুনা অয়াকপা নুংশাদা পুং তরুক থম্বা নত্ত্রগা ঈশীং শেংহনবা ঙম্বা অপুনবা ফ্লোকুলেসন-দিসইনফেক্সন সাচেটশীং শিজিন্নবা অসি মনুং চল্লি।

অতেকপা নত্ত্রা লেমহৌবা অথোংবা চিঞ্জাকশীং অসি খুদোংথীনিঙাই ওই। অতেকপা চিঞ্জাক অসি চামথোক্কদবনি নত্ত্রগা থোংগদবনি। থোংলবা চিঞ্জাকশীং থীন্থদনা চাগদবনি নত্ত্রগা চাদ্রিঙৈদা অমুক হন্না মপুংফানা শাহনগদবনি।

চিঞ্জাক মুন্না থোংবনা মহিক মতাই শীহল্লি। মরুওইনা শা-য়েন অসিনচিংবা চিঞ্জাকশীং অসি মুন্না থোংগদবনি।

মহিকশীংনা লুম্বু লুম্বু শাবা চিঞ্জাকশীংদা থুনা লৈগলি। চিঞ্জাকশীং অসি থোংলবা মতুংদা, মহিক মতাইশীং লাক্নবা মতম ফংদ্রিঙৈদা, য়ারিবমখৈ থুনা চাগদবনি।


 করিগুম্বা চিঞ্জাক অদু পুং অনিদগী হেন্না থমগদবা ওইরবদি, মদু য়াম্না শান্না নত্ত্রগা য়াম্না ঈংনা থমগদবনি।
করিগুম্বা থোংলবা চিঞ্জাক অদু অতোপ্পা চাক্লেন অমগীদমক্তা খাক্কদবা ওইরবদি, মদু হয়িং অমসুং তিন-কাং চংদনবা মখুম কুপ্পীগদবনি অমসুং চাদ্রিঙৈদা মপুংফানা অমুক শাহনগদবনি।
 যোগর্ট অমসুং অশীনবা পোরিদজ অসি চিঞ্জাকশিং থোং থাকপদা শীজিন্নবা ফৈ মরমদি মখোয়গী এসিদ অদুদা জর্মশীং লৈবা ঙমহন্দে।

মরুওইনা য়েন-ঙানু অমসুং সমুদ্রগী চিঞ্জাক্কুম্বা অতেকপা চিঞ্জাকশীংদা মহৌশানা জর্মশীং অসি লৈগল্লি। করিগুম্বা অথোংবা চিঞ্জাকশীংনা অতেকপা চিঞ্জাক থেংনরুরবদি মদুদা জর্মশীং চংলকই, অমসুং জর্মশীং অসিনা পুং খরগী মনুংদা অথোংবা চিঞ্জাক অদুদা মচা কোকপা ঙম্মি। অথোংবা অমসুং থোংদবা চিঞ্জাক অসি মতম পুম্নমক্তা তোঙান তোঙান্না থম্বীগদবনি। অহিংবা চিঞ্জাক অদু শেম-শারবা মতুংদা, থাং মচা, কক্নবা বোর্দশীং অমসুং মমায়শীং অদু মতম পুম্নমক্তা সাপোন্না শেংনা চামথোক্কদবনি।


 অপিকপা অমসুং চহি নৌরিবা অঙাংশীংগীদমক চিঞ্জাকশীং শেম্বীবা মতমদা অখন্নবা চেক্সিন থৌরাং লৌবীগদবনি। মখোয়গী চিঞ্জাক অদু তেক্না শেম্বীগদবনি অমসুং শাংনা থমদনা, খুদক্তা পীজবীগদবনি।
খোম্লাং অসি অপিকপা অমসুং নৌরিবা অঙাংশিংগী খ্বাইদগী শাফবা (অমসুং খ্বাইদগী মচি ওইবা) শঙ্গোমনি। শুমদোক্লবা খোম্লাং অসি তরু-তনানবা, মখুম খুমজিল্লবা পাত্র অমদা হাপ্তুনা রুম তেম্পেরেচরদা পুং নিপাল থম্বা য়াই। করিগুম্বা পুংকক চাউরবা অঙাংদা শা-ষনগী শঙ্গোম পিথকপা তারবদি মদু নৌনা শৌহনবীগদবনি নত্ত্রগা পেষ্টুরাইজ (মাং তাক্নিংঙাই ওইবা বেক্টেরিয়া হাৎনবা শঙ্গোম শৌহন্নবগী অখন্নবা লম্বী অমা) তৌবীগদবনি।
 এভিয়ান ইনফ্লুএঞ্জা (বার্দ ফ্লু) শন্দোকপা থীংনবা য়েন-ঙানু অমসুং য়েন-ঙানুগী প্রদক্ট পুম্নমক মপুংফানা থোংগদবনি।
উহৈ অমসুং মনা মশীংশীং অসি, অখন্ননা করিগুম্বা মখোয়দু নৌরিবা অঙাংশীংনা হিংনা চারবদি, খোক্তোক্কদবনি নত্ত্রগা অশেংবা ঈশিংনা মপুংফানা চামথোক্কদবনি। উহৈ অমসুং মনা মশীংশীং অসি হকচাং শোকহনবা য়াবা তিলহাৎ হিদাক অমসুং নাপী হাৎনবা হিদাকশীংগুম্বা কেমিকেলশীং তোয়না হাপ্পী।
অতেকপা চিঞ্জাকশীং পাইরুরবা মতুংদা খুৎ অসি সাপোন অমসুং ঈশিংনা হামদোক্কদবনি।

চিঞ্জাক, কোল-লিক অমসুং শেম-শানবা মফমশীং তরু-তনান্না অমসুং শা-ঙাদগী লাপথোক্না থমগদবনি। চিঞ্জাক অসি মখুম কুপ্পা পাত্রশীংদা থমজিনগদবনি।

চিঞ্জাক্তা পকপা জর্মশীং অসি য়োৎশিনখিদুনা অনাবা পোকহল্লকপা য়াই। চিঞ্জাকশীং জর্মশীংদগী ঙাকথোক্নবগীদমক:


চিঞ্জাক শেম-শানবা লৈমাইশীং তরু-তনান্না থমগদবনি
 থাং মচা, থোং-থাক্নবা কোল-লিকশীং, চফু অমসুং পুখমশিং শেংনা অমসুং কুপশিন্দুনা থমগদবনি
 পুখম-তেঙ্গোত নত্ত্রগা খাংশীং শেংবদা শিজিন্নবা ফি-রোলশীং নুমিৎ খুদিংগী ফজনা শু-চামগদবনি। চাবা হেক লোইবগা পুখম, কোল-লিক অমসুং খাং চামথোক্কদবনি অমসুং মখোয়দু রেক অমদা কংহন্নবা থমগদবনি
 তিন-কাং অমসুং শা-য়েন্দগী ঙাকথোক্নবা চিঞ্জাক অসি তরু-তনানবা, মখুম পানবা পাত্রশীংদা থমগদবনি
ফিদিং বোটল নত্ত্রগা মচিনশীং অদু শিজিন্নরোইদবনি মরমদি মদুদা দাইরিয়া থোকহনবা য়াবা জর্মশীং লৈরম্বা য়াই। অঙাংশীংদা খোম্লাং ইনবীবা নত্ত্রগা মখা লাউবা তরু-তনানবা কপ অমদগী পীথকপিবা য়াই। করিগুম্বা বোটল/মচিন শিজিন্নরবদি, মখোয়দু শিজিন্নবা খুদিংগী অশৌবা ঈশীংনা শেংদোক্কদবনি।

ইমুং মনুংগী অরেম-অপা পুম্নমক মফম চানা মাংহনবনা অকোয়রোন অসি লু-নান্না অমসুং হকশেল ফনা থম্বদা মতেং পাংই। মসিনা অনাবা থিংবদা মতেং পাংই।


জর্মশীং অসি চিঞ্জাক্কী অরেম্বা শরুক, উহৈ অমসুং মনা-মশীংগী খোক্তোক্লবা মকুশীংদা লৈগনবা হয়িং, খরম্মী, উচি অমসুং উতিন্না শন্দোকপা ঙম্মী।
করিগুম্বা মফমদুদা কম্যুনিটিগী ওইনা অরেম-অপাশিং হুন্দোকফমগী থৌরাং লৈত্রবদি ইমুং খুদিংনা নুমিৎ খুদিংগী ওইনা ইমুংগী অরেম-অপাশিং হুন্দোকফম কোম অমা থম্বা মথৌ তাই।
ইমুং মনুং অমসুং অকোয়বশীং লু-নান্না থম্বা, অমাংবা, অমোৎ-অকাই অমসুং শিজিন্নরবা ঈশীং লৈহন্দবনা লায়না থীংবা ঙম্মী। ইমুং মনুংগী শিজিন্নরবা ঈশিং অদু লৈকোন্দা নত্ত্রগা লৌবুক্তা কেনেল অমা শেমদুনা চেন্থহন্দুনা শাফবা মওংদা মাংহনখিবা য়াই।
তিলহাৎ হিদাক অমসুং নাপী হিদাক্কুম্বা কেমিকেলশীং অসি করিগুম্বা ঈশিংগী সপ্লাই নত্ত্রগা চিঞ্জাক্তা, খোং-খুত্তা খজিক্তং থেংখিবা মতমদা খুদোংথীবা ওইবা য়াই। কেমিকেলশীং হেন্দল তৌবদা শিজিন্নরুবা ফি-রো, অমসুং পাত্রশীং অসি ইমুং মনুংগী ঈশীংগী সোর্স অমগী মনাক্তা শু-চাম্বা তৌরোইদবনি।
তিলহাৎ হিদাক অমসুং অতৈ কেমিকেলশীং অসি য়ুমগী অকোয়বদা নত্ত্রগা ঈশীংগী সোর্স অমগী মনাক নক্না শিজিন্নরোইদবনি। কেমিকেলশীং অসি থক্নবা ঈশিংগী পাত্র নত্ত্রগা চিঞ্জাক্কী ময়া নক্না থম্লোইদবনি। চিঞ্জাক নত্ত্রগা ঈশীং অসি কৈদৌঙৈদা তিলহাৎ হিদাক নত্ত্রগা হার হাপ্পা পাত্রশীংদা থম্লোইদবনি।

থাগী খোংকাপ লাকপা মতমদদি হায়জিন হায়বসি য়াম্না মরুওই। তরু-তনানবা অমসুং অকংবা হায়জিনগী প্রদক্টশীং অসি নুপীমচা অমসুং নুপীশীংদা ফংহনগদবনি। মখোয়না মশাবু শেংদোকচবা অমসুং মখোয়গী ফি-রোলশীং শুদোকচবা অমসুং কংহনবা ঙমজনবা তরু-তনানবা অরোনবা মফম অমা পীবিগদবনি। সেনিটরি নেপকিনশীং অসি অতৈ অরেম-অপাশীংগা পুন্না চেক্সিন্না লোইশিনবা নত্ত্রগা মৈ থাদোকপা মথৌ তাই।

ইনখৎলকপী অমসুং ইনখৎলক্লিবা মমাংগী নুপীমচাশীংদা অঙাং পোকপদা থাগী খোংকাপকী মরুওইবা অমসুং থাগী খোংকাপকী হায়জিনগী মতাংদা খংহনবা হায়বসি য়াম্না মরুওই। মখোয়না থাগী খোংকাপ লাক্লিঙৈদা মখোয় মশাবু কমদৌনা লু-নান্না লৈগদগে অমসুং কেয়র লৌগদগে হায়বদু খংবা মথৌ তাই। নুপামচাশীংনসু থাগী খোংকাপকী মরমদা খংবা মথৌ তাই অমসুং নুপীমচাশীংগী অকক্নবা হায়জিনগী মথৌ তাবদু খংগদবনি।

ইনখৎলক্লিবী নুপীমচাশীং অমসুং নুপীশীংদা হায়জেনিক ওইবা থাগী খোংকাপ লৈহনবা হায়বসি প্রোমোট অমসুং সপোর্ট তৌগদবনি।


 ফি নত্ত্রগা নেপকিন্নচিংবা তরু-তনানবা অমসুং অকংবা নুপীগী ওইবা হায়জিন প্রদক্টশীং ফংগদবনি। ফি শীজিন্নবা ওইরবদি সাপোন অমসুং ঈশীংনা চাং নাইনা শূদোকপা অমসুং মথং শিজিন্নদ্রিঙৈদা নুংশাদা মপুং ফানা কংহনবা হায়বসি য়াম্না মরুওই। কংফাত্তবা ফি-রোলশীংদা ইনফেক্সন থোকহনবা ঙম্বা জর্মশীং য়াউবা য়াই। শিজিন্নরবা সেনিটরি নেপকিনশীং অসি অমোৎ-অকায় হুন্দোকফম কোম অমদা হুন্দোক্কদবনি নত্ত্রগা খোমজিন্দুনা মৈ থাদোক্কদবনি।
নুপীমচা অমসুং নুপীশীংগী থাগী খোংকাপ লাকপা মতমদা শিজিন্ননবা অমসুং মখোয়গী ফি/নেপকিন হোংদোকপদা মখুৎ-মশা হাম্বদা শীজিন্ননবা ঈশীং অমসুং সাপোন অসি প্রাইভেট ওইবা মফম (ইরুজফম, লেত্রিন) অমদা পীবীগদবনি। থাগী খোংকাপকী হায়জিন ফজনা লৈতবনা ফঙ্গেল (fungal) ইনফেক্সনশীং থোকহল্লকপা য়াই। হঞ্জিন হঞ্জিক ইনফেক্সন লৈরকপনা শাথীবা রিপ্রদক্টিভ ত্রেক ইনফেক্সন থোকহনবা য়াই। মসিনা অঙাং পোক্তবগী থৌওং লৈহনবা য়াই।
 স্কুলশীংদা নুপীমচাশিং অমসুং নুপামচাশীংগী তোখায়বা লেত্রিনশীং থমগদবনি। নুপীমচাশীংগী লেত্রিন্দা মখোয় মশাবু শেংদোকচনবা সাপোন অমসুং ঈশিংগী খুদোংচাবা ফংহনবা মথৌ তাই। প্রাইভেট ওইবা, লু-নানবা অমসুং শাফবা লেত্রিনশীং লৈবনা নুপীমচাশিংবু স্কুলদা শাংনা থমথহনবদা মতেং পাংই অমসুং মসিনা ঙন্না লুহোংবা অমসুং মীরোনবা থেংথহনগনি।

নুপীমচাশীং অমসুং নুপীশীংনা থাগী খোংকাপ লাক্লিঙৈদা, মখোয়গী অরোন-অথুপশীং অদুবু ইকাই খুম্নবীগদবনি।

সোর্স: 
